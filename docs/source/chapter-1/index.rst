Bölüm 1: Sibergüvenliğe Giriş
=============================

.. meta::
   :description lang=tr: Kitabın birinci bölümü, "Sibergüvenliğe Giriş".

Giriş
-----

Siber güvenlik, günümüz dünyasında herkesin bilmesi gereken ama kimsenin tam olarak bilmediği, dijital yaşam için neredeyse gerekli olan bilgilerden biri. Toplumun çoğunun, "siber güvenlik" kelimesini duyduğu zaman aklından geçen ilk şey neredeyse her zaman "Bu çok karmaşık bir konu!"'dur. Şahsen, anlatımı doğru ve herkese hitap edecek bir şekilde yapıldığı sürece bu kanının hiç de doğru olmadığını düşünüyorum. Ancak, böyle bir kitle potansiyeli olan bir proje fikrinin hiç uygulanmaması bana ilginç geliyor. İşte tam bu yüzden bu projeyi oluşturdum: Siber güvenlik konusunda bilgisi zayıf olan veya hiç olmayan, bu konuları genelde anlamayan insanlara bir girişte bulunmak ve toplumu günümüz siber dünyasının çetin koşullarına hazırlamak.

Korkmayın! Bu dersleri herkesin anlayabileceği şekilde yazmaya özen gösterdim. Ancak, bu program sırasında gözünüzü korkutan herhangi bir sözcükle karşılaşırsanız, soldaki liste aşağıda bulunan "Teknoloji Sözlüğü"'ne uğramaktan çekinmeyin. Büyük ihtimalle o sözcüğün anlamını orda bulabilirsiniz.

Eğer basit teknoloji kavramları hakkında bilgi sahibi olduğunuzu düşünüyorsanız, lütfen bir sonraki bölüme geçmekten çekinmeyin. (Bu arada, bölümleri istediğiniz sırada okuyabilirsiniz! Ancak benim önerim sıraya bağlı kalmanızdan yana olacaktır.) Ancak bu kavramları bilmiyorsanız veya kendinize güvenemiyorsanız, veya sadece bilginizi kontrol etmek istiyorsanız okumaktan çekinmeyin! Sonuçta bu klasik bir ders değil, istediğiniz hızda ilerleyebilme fırsatınız var.

Hala burada mısınız? Güzel! Hadi başlayalım.

İnternet'in Tarihi
------------------

İlk başta, bu websitesi ve bunun gibi milyonlarcasına erişme olanağı sanıyan "ana-kapınıza" odaklanalım: Bu belki bir bilgisayar, yahut bir telefon veya tablet, hatta buzdolabınızdaki dokunmatik ekran bile olabilir. Aslında bir sürü değerli/değersiz metalin birleşip bir kartona oturtulmasından oluşan bu aygıt yığınları, mucizevi bir şekilde onu çalıştıran metallerin yapabileceğinin binlerce katı kadar şey yapabiliyor. Ama biz, diğer kullanım alanlarına da hafifçe değinecek olsak bile, ana konumuz olan İnternet erişimine odaklanalım.

Ah, internet... Her türlü sıfatla tanımlanabilen, internet erişimini sadece haber okumak ve video izlemek için kullananlarınız için az da olsa bir gizem taşıyan sayfalar bütünü. Tarihine birazcık değinecek olursak (kapsamlı bir tarihçe için bkz. Bölüm 7), internet CERN laboratuvarında çalışan bir görevlinin boş zamanlarında kendi kişisel bilgisayarında çalıştırdığı zamanlardan beri çok ama çok gelişti. Adı Tim Berners-Lee olan bu biliminsanı, interneti "linkler aracılığıyla birbirine bağlanabilen bir bilgi dokümanları bütünü" olarak öngörmüştü. Word sayfalarını linklerle tutuşturup bir sunucuya yüklediğinizi düşünün. Tam olarak öyle. Asıl amacı "statik", değişmeyen dokümanları yerel ağlarda taşımaktı İnternetin. Belki bir-iki fotoğraf, belki arkaplan rengini değiştirirdiniz, ve o kadardı. Ciddiyim, beyaz sayfa üstüne siyah, fontu değişmeyen yazılardan ibaretti bütün İnternet, bu yazıları değiştirmek için olan tek seçeneğiniz belki kalın belki de italik yapmanız, ve 8 farklı yazı tipi boyundan seçmenizdi. 

Sonradan, İnternet yaygınlaştıkca, başka firma ve gruplar kendi özelliklerini ekleyip bunları yaygınlaştırma çabasına girdikçe bu özellikler listesi tabii ki de gelişti. Sonrasında, değişken içerikler sunan websiteleri ortaya çıktı ve internet, "basit dokümanları sunma ve paylaşma" amacından neredeyse tamamen sapıp bambaşka, dinamik bir teknoloji platformu haline geldi. Bugün internetten evimize eşyalar, yemek sipariş edebiliyor, dünyanın her bir yanından milyonlarca kişiyle beraber oyunlar oynayabiliyoruz. Ancak, baştaki basit platformun bu her gün gelişen altyapıyı kaldırmak için daha ne kadar esneyebileceği şahsen bir muamma.

Dijital Konseptlere Giriş
-------------------------

Bu bölümde, dijital dünyada karşılaşabileceğiniz bazı konseptlere giriş yapacağız. Bu bölümde sadece yüzeysel olarak değinsek de, sonraki bölümlerde buradaki çoğu konuyu daha detaylı açıklayacağız.

Dijital Cihazlar Nelerdir?
~~~~~~~~~~~~~~~~~~~~~~~~~~

Dijital cihazlar, elektronik devre parçaları içeren herhangi bir cihaza denir. Bu bilgisayarınızdan cebinizdeki telefona, televizyonunuzdan akıllı buzdolabınıza kadar değişebilir. (Evet, bazı buzdolaplarından internete bile girmek mümkün.) Bu cihazlar genelde İnternet erişimi sağlar, ama bunu yapmak zorunda değillerdir. Biz şu anki konumuz gereği dijital cihaz tanımını internet erişimi olan cihaz olarak alacağız.

Siber Güvenlik Nedir?
~~~~~~~~~~~~~~~~~~~~

İnternetin tarihini öğrendiğimize göre, şimdi internette görebileceğiniz bazı kavramlara giriş yapalım. Öncelikle, bu kitabın da ana konusu olan kavram: Siber güvenlik. Siber güvenlik, bir teknolojik cihazı korumak için alınan önlemlerden herhangi birine denir. 

Siber Güvenlik Hangi Yollarla Sağlanır?
~~~~~~~~~~~~~~~~~~~~~~~~~~~~~~~~~~~~~~

Siber güvenlik birden fazla yöntemle sağlanabilir. Bu yöntemler karmaşık olmak bile zorunda değil! Bu yöntemlerden yanlızca bir kısmını özetlersek:

* Elinizdeki cihazı fiziksel yöntemlerle korumak (örn. kullanılmadığı zaman cihazı güvenli bir yere koymak)
* Cihazı yazılımsal yollarla korumak (örn. anti-virüs yazılımı kullanmak)
* Cihazı bilinçlendirmeyle korumak (örn. bilmediğiniz linklere tıklamamak, bilmediğiniz programları çalıştırmamak, dijital hırsızlık tuzaklarına düşmemek)

Dijital Zararlı Yazılımlar Nelerdir?
~~~~~~~~~~~~~~~~~~~~~~~~~~~~~~~~~~~~
Dijital zararlı yazılım türlerinin tamamına "malware" (zararlı yazılım) denir. Malware'in başlıca 5 türü vardır:

Virüs
"""""
Virüsler, gerçek hayattaki virüslere benzer bir şekilde bir hedefin program veya dosyalarına kendini enjekte edip dosyayı modifiye eder. Böylece hedefin bilgisayarına genelde şüphe uyandırmadan girebilir.

Virüs ve Malware'in Farkları
""""""""""""""""""""""""""""
Daha önceden bahsettiğim gibi, malware bütün zararlı yazılımlarken virüs sadece programlara kendini enjekte eden bir alt türdür. Bu iki kavram sıkça karıştırılabilir.

Trojan Atı (Spyware)
""""""""""""""""""""
Trojan atı, bulaştığı bilgisayara izinsiz uzaktan erişim sağlar. Eğer bir trojan atı bilgisayarınıza bulaşırsa, yazılımı tasarlayan (veya kontrol eden kişi) bilgisayarınızın ekranını görebilir, klavyenizi kaydedebilir (bu şifrelerinizin çalınmasına neden olabilir), mikrofon veya kameranıza bakabilir veya sisteminizdeki herhangi bir dosyaya uzaktan erişebilir.

Solucan
"""""""
Solucan türü yazılımların tek amacı vardır: Mümkün olduğu kadar kendini kopyalayıp yaymak. Günümüzde, solucanlar genelde başka virüs türleri için (örn. Trojan atı veya malware) taşıyıcı görevi görür veya bulaştığı bilgisayarları bir "botnet"e dahil eder (bilgisayarınızın ve daha binlercesinin ortak gücünü rızanıza karşı kullanarak işlemler veya saldırılar yapmak), ancak eskiden bu yazılımı tek başına da görebilmek mümkündü. Solucanlar, bulaştığı bilgisayara taşıdığı şeyi bıraktıktan sonra kendini çoğaltıp bulabildiği her yolla (e-posta, mesaj, dosya enjeksiyonu vs.) kendini başka bilgisayarlara yayar. Bunların en büyük örneği, ILOVEYOU adlı solucan, dünyadaki en çok bulaşma rekoruna sahiptir.

Ransomware (Fidye Yazılımı)
"""""""""""""""""""""""""""
Ransomware'ler bulaştığı zaman bilgisayardaki dosyaları kalıcı olarak silmez. Ancak, bu dosyaları özel yollarla şifreleyip şifresi için sizden bir miktar para ister. Ransomware yazılımları genelde şirketleri hedef alır, ve bazen bu şirketler istediği parayı ödemeye bile razı olur (bu durumda, dosyaların kilidi söz verildiği gibi açılır) Bir ransomware ortaya çıktıktan sonra şifreleme düzeyine göre genelde 3-12 ay içinde deşifre edilebilir. (ransomware'in şifrelediği dosyaları para istemeden açmak mümkün olur, bir kilidin başkası tarafından kırılması gibi düşünün)

Adware/PUP/PUA (Genelde İstenmeyen Yazılım)
"""""""""""""""""""""""""""""""""""""""""""
Bu tür yazılımlar genelde en zararsız ama başa çıkması en zor olan yazılımlardır. Adware gibi yazılımlar genelde internette tıklanan reklamlar veya bilmediğiniz bir kurulum programının yan ürünü olarak yüklenir ve tek amaçları reklam gösterip sinirinizi bozmaktır. Bu yazılımları genelde kaldırmak zordur ama bunun yolları vardır. (ilerki bölümlerde bunun ve diğer zararlıları kaldırma talimatlarına gireceğiz)

Sonuç
-----

Tebrikler! Bu bölümü bitirdiyseniz, siber güvenlik derslerinde bir başlangıç yapmaya hazırsınız demektir! Burdan sonra, bir sonraki bölüme ilerleyebilir, veya bilginizi kontrol etmek için bölüm sonundaki testi yapabilirsiniz.

Bölüm İçin İnteraktif İçerik
----------------------------

Bu bölüm bir test içerir. Testi bu başlığın sonunda bulabilirsiniz.

Kitap Hakkında: İnteraktif İçerikler Nedir?
~~~~~~~~~~~~~~~~~~~~~~~~~~~~~~~~~~~~~~~~~~~

Burada küçük bir özet geçme gereği duydum. Bu kitabı özel kılan yanlarından biri, bölümlerin sonunda okuyucuların tamamen isteğe bağlı, isimsiz, bireysel, yargılama ve değerlendirme olmadan bilgilerini kontrol edebildikleri interaktif içerikerin (quiz, test, küçük oyunlar) olmasıdır.

Bölüm Sonu Testi
~~~~~~~~~~~~~~~~

Bölüm sonu testine erişmek için `buraya tıklayın <https://wordwall.net/resource/34806105>`_
